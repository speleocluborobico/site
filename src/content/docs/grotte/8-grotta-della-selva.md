---
title: Grotta della Selva
---
**LoBg 3784**

Zona – Bedulita Val Imagna  
La grotta si trova in uno stato di evoluzione senile: è oramai completamente fossile e sono presenti notevoli riempimenti sia fangosi che di concrezione. Pur nella sua brevità la si può dividere in tre parti: la zona d’ingresso, quella intermedia e quella finale.

La galleria d’ingresso è costituita da una diaclasi alta 6 metri e ed allargata dalla corrosione fino a più di 2 metri di larghezza; la zona è stata interessata da ridotti fenomeni di crollo che hanno evidenziato la stratigrafia sub-orizzontale. Ciò nonostante i clasti non sono abbondanti e sono oramai cementati tra loro. Esiste semmai un concrezionamento per lo più stalattitico. La galleria si chiude dopo 20 metri in una colata di concrezione.Arrampicando su questa si arriva alla zona intermedia, una condotta parallela alla galleria iniziale ma dalle caratteristiche freatiche (volta arrotondata e levigata) e riempita parzialmente da un sottile strato d’argilla plastica (qualche centimetro di spessore) che ricopre un substrato calcitico. Il concrezionamento è ridotto, se si esclude una nicchia che si dirige verso la galleria d’ingresso. Nell’argilla si sono formate delle vaschette che hanno concrezionato il fondo. Dopo 10 metri la grotta piega decisamente verso destra e cambia nuovamente morfologia; ora assume l’aspetto di una larga e bassa galleria di interstrato dai contorni poco definiti, riccamente concrezionata e con uno spesso strato di fango acquoso sul fondo. Sulla sinistra la condottina freatica continua dirigendosi verso la diaclasi iniziale, ma diviene presso intransitabile. Nella parte di interstrato era sicuramente presente un laghetto ora prosciugato, denunciato da un avallamento sul fondo e dalle numerose concrezioni che testimoniano, con i caratteristici dischi che si formano in superficie, i diversi livelli di profondità. Infine la galleria interseca altre tre diaclasi che ne solcano il soffitto.

La grotta si trova molto vicino al Buco del Corno (circa una decina di metri in linea di “roccia”) e può essere considerata una prosecuzione del ramo alto, con cui è in continuità morfo-strutturale. Anche il ramo alto del Buco del Corno è infatti una galleria impostata alternativamente su diaclasi ed interstrati e si trova su uno strato senile (fossile con potenti riempimenti di fango). Il paleo laghetto della grotta della Selva e soprattutto la sua condotta freatica testimoniano l’antica presenza di una grande quantità di acque; queste si riversavano successivamente nel ramo alto del Buco del Corno e da qui nel salone d’ingresso, dove forse si mescolavano con quelle provenienti da ramo attivo più giovane. Del resto, sia le attuali portate del ramo attivo, sia la sua morfologia non sembrano giustificare né lo scavo del salone né il suo successivo riempimento, per cui appare necessario ipotizzare un consistente arrivo di acque dal ramo alto.  
La grotta della Selva è in uno strato fossile e l’apporto d’acqua è limitato ad un debole stillicidio che produce il concrezionamento. Del resto la totale mancanza di corrente d’aria fa si che la grotta sia satura d’umidità e la mancata evaporazione consente alle poche gocce d’acqua di mantenere estremamente bagnato il fango nella galleria di interstrato e alto il livello delle vaschette nella condotta forzata.
