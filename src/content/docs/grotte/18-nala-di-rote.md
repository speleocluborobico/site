---
title: Nala di Rote
---
**LoBg 1244**

Per raggiungere la grotta che si trova in località Valpiana di Bedulita (BG) si percorre la SP 16 che risale da destra orografica della Valle Imagna verso Costa Imagna.

Circa 1 km prima del bivio che porta a Valcava, in prossimità di un grosso curvone verso destra, una volta lasciate le auto, si sale nel bosco tenendo la destra di una piccola valletta. In non più di cinque minuti di cammino su tracce di sentiero si raggiunge Nala di Rote.

 L’ingresso che si trova in una dolina di modeste dimensioni nel bosco, è stato mimetizzato con dei massi, vista la pericolosità della grotta.

## Storia esplorativa

Nala fu esplorata negli anni ’70 da Rocco Zimbelli con tecniche pionieristiche, dietro richiesta del proprietario del terreno in cui si apre la grotta per la convinzione di trovare riserve d’acqua. Ci si dimenticò di lei fino al 1988 quando gli speleologi delle Nottole ne rintracciarono l’ingresso e la scesero controllando eventuali possibili prosecuzioni. Fu risalito sul fondo un camino per circa 15 mt, fino a raggiungere uno strettissimo meandro, che fu a sua volta percorso per una trentina di metri fino a diventare di dimensioni proibitive. L’assenza di corrente d’aria ha fatto escludere una prosecuzione significativa. Il rilievo della grotta fu portato a termine nel 1994 da speleologi dello SCO.

## Morfologia

La grotta che si apre nella dolomia principale del Norico, è costituita da una verticale unica (-78mt). L’ingresso è uno stretto cunicolo orizzontale di circa 3 mt che porta ad un terrazzino. I primi 20 metri si scendono lungo uno scivolo districo, da affrontare con cautela se c’è gente sotto. Il tiro successivo è costituito da uno splendido p.55 con le pareti concrezionato e quasi perfettamente verticale. Sul fondo un piccolo scivolo di circa 4 mt ci porta ad un minuscolo laghetto largo c.ca 1,5 mt e profondo 1 con acqua assolutamente ferma. Belle concrezioni scendono dal camino che è stato esplorato ed una miriade di minuscole eccentriche tappezzano la saletta terminale.
