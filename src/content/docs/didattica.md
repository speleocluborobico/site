---
title: Didattica
---
## Corsi di Introduzione alla Speleologia

Ogni anno a partire dal mese di settembre lo SCO organizza un corso di introduzione al mondo speleologico, corso che spazia tra lezioni teoriche e pratiche e che portano l'utente ad affrontare con sicurezza i primi passi nel mondo sotterraneo. Durante il mese e mezzo della durata del corso, l'iscritto è seguito nel cammino che dai primi passi sulle pareti di una palestra interna lo porterà alla grotta più importante generalmente incontrata nell'ultima uscita del corso. Alla fine delle undici lezioni suddivise tra teoria (storia, attrezzi, alimentazione, geologia, biospeleologia, primo soccorso, rilievo) e pratica (dalla palestra interna alla grotta più impegnativa in un crescendo ben programmato) al corsista verrà rilasciato un attestato di partecipazione, documento che segna l'iniziazione ipogea. Il primo appuntamento post corso darà l'uscita di tutto il gruppo verso un sito importante del panorama geologico italiano dove finalmente l'ex corsista avrà l'occasione di "affrontare" il mondo sotterraneo da vero speleologo.  
   
Lo SCO durante tutta la durata del corso fornisce al neofita tutta l'attrezzatura necessaria, dall'imbrago, al casco, all'impianto luce; il corsista potrà usufruire del parco attrezzi fino a sei mesi dopo la fine del corso in modo da poter valutarne l'acquisto con la giusta consapevolezza.  Per regolarizzare l'iscrizione al corso è necessaria la preventiva iscrizione al CAI per l'anno in corso.

## Corsi interni di perfezionamento tecnico

Lo Speleo Club Orobico nel corso dell'anno organizza per i propri soci diversi incontri o corsi di aggiornamento concernenti attività che riguardano gran parte delle attività ipogee, dai nodi, ai rilievi, al primo soccorso, alla figura dell'aiuto istruttore e tanto altro. Consulta il calendario o contatta la segreteria dello SCO per ulteriori informazioni.

## Accompagnamenti

Lo Speleo Club Orobico è disponibile ad organizzare uscite in grotta accompagnando chiunque voglia avvicinarsi al mondo sotterraneo in piena sicurezza fornendo sia attezzature che coperture assicurative obbligatorie. Ogni anno gruppi di scolaresche, scout o di semplici curiosi vengono accompagnati dai volontari SCO in grotte di facile progressione, ma allo stesso momento di intenso impatto emotivo, facendo tastare con mano le sensazioni che solo il mondo sotterraneo può dare.

L'ambiente sotterraneo non è ostile a chi lo conosce, ma chi lo fa per la prima volta deve essere seguito nel migliore dei modi: per questo motivo le uscite si possono organizzare solo quando un buon numero di soci si rendono disponibili per l'accompagnamento.

Per informazioni contattare la segreteria SCO.
